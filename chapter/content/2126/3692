序“其时越王又问相国范蠡曰：‘孤有报复之谋，水战则乘舟，陆行则乘舆。舆舟之利，顿于兵弩。今子为寡人谋事，莫不谬者乎？’范蠡对曰：‘臣闻古之圣人，莫不习战用兵。然行阵、队伍、军鼓之事，吉凶决在其工。今闻越有处女，出于南林，国人称善。愿王请之，立可见。’越王乃使使聘之，问以剑戟之术。
“处女将北见于王，道逢一翁，自称曰‘袁公’，问于处女曰：吾闻子善剑，愿一见之。’女曰：‘妾不敢多所隐，惟公试之。’于是袁公即杖箖箊（竹名）竹，竹枝上颉桥（向上劲挑），未堕地（‘未’应作‘末’，竹梢折而跌落），女即捷末（‘捷’应作‘接’，接住竹梢）。袁公则飞上树，变为白猿，遂别去。
“见越王。越王问曰：‘夫剑之道如之何？’女曰：‘妾生深林之中，长于无人之野，无道不习，不达诸侯，窃好击剑之道，诵之不休。妾非受于人也，而忽自有之。’越王曰：‘其道如何？’女曰：‘其道甚微而易，其意甚幽而深。道有门户，亦有阴阳。开门闭户，阴衰阳兴。凡手战之道，内实精神，外示安仪。见之似好妇，夺之似惧虎（看上去好像温柔的女子，一受攻击，立刻便如受到威胁的猛虎那样，作出迅速强烈的反应）。布形候气，与神俱往。杳之若日，偏如腾兔，追形逐影，光若仿佛，呼吸往来，不及法禁，纵横逆顺，直复不闻。斯道者，一人当百，百人当万。王欲试之，其验即见。’越王即加女号，号曰‘越女’。乃命五板之堕（‘堕’应作‘队’）高（‘高’是人名，高队长）习之教军士，当世莫胜越女之剑。”
————摘自《吴越春秋》
越王闻吴国饥困，便欲兴兵伐吴，文种谏曰：“时未至也，其忠臣尚在。"越王又问于范蠡，蠡对曰：”时不远矣，愿王益习战以待之。"越王曰：“攻战之具，尚未备乎？”蠡对曰：“善战者，必有精卒，精卒必有兼人之技，大者剑戟，小者弓弩，非得明师教习，不得尽善，臣访得南林有处女，精于剑戟，又有楚人陈音，善于弓矢，王其聘之。"越王分遣二使，持重币往聘处女及陈音。
单说处女不知名姓，生于深林之中，长于无人之野，不由师傅，自然工于击刺。
使者至南林，致越王之命，处女即随使北行。至山阴道中，遇一白须老翁，立于车前，问曰：“来者莫非南林处女乎？有何剑术，敢受越王之聘？愿请试之。"处女曰：”妾不敢自隐，惟公指教。"老翁即挽林内之竹，如摘腐草，欲以刺处女；竹折，末堕于地，处女即接取竹末，以刺老翁，老翁忽飞上树，化为白猿，长啸一声而去。使者异之。
处女见越王，越王赐坐，问以击刺之道，处女曰：“内实精神，外示安佚，见之如好妇，夺之似猛虎，布形候气，与神俱往，捷若腾兔，追形还影，纵横往来，目不及瞬，得吾道者，一人当百，百人当万，大王不信，愿得试之。"越王命勇士百人，攒戟以刺处女，处女连接其戟而投之，越王乃服。
使教习军士，军士受其教者三千人，岁余，处女辞归南林，越王再使人请之，已不在矣，或曰：“天欲兴越亡吴，故遣神女下授剑术，以助越也。"————摘自《东周列国志》第八十一回美人计吴宫宠西施言语科子贡说列国
袁公即挽林杪之竹似桔槔，末折地，女接其末。公操其本而刺女。女因举杖击之，公即上树，化为白猿。
————摘自《剑侠传》